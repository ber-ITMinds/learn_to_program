# Python Console Lommeregner
I denne opgave skal i bygge en lommeregner med Python. For at gøre dette skal i anvende flere at de koncepter i har lært op til nu, såsom input, output og funktioner.

## Kom godt i gang
Det er altid en god ide at sætte sig ned og overveje hvordan programmet skal fungere inden man begynder at skrive kode. Det kan være en god ide at finde en tavle eller noget papir og lave en plan. Brug derfor lidt tid på at overveje hvordan brugeren kan bruge konsollen som lommeregner med jeres program. I kan stille jer selv følgende spørgsmål
- Hvordan vælger brugeren hvad lommeregneren skal gøre? (plus, minus, division & gange)
- Hvordan vælger brugeren de tal der skal laves en operation på?
- Hvad skal der ske hvis brugeren gør noget som ikke giver mening, såsom at give et bogstav i stedet for et tal?

### Skriv kode der virker
Når man koder kan man let komme til at prøve at skrive en masse kode uden at teste det undervejs. Når man så kører det og det ikke virker kan det være rigtig svært at finde ud af hvad der går galt.
Det er derfor smart at dele sit problem ud i små dele som man kan løse og teste inden man går videre.
Man kan ofte dele et problem op i dets logik (plus, minus, ..) og dets interaktion med brugeren input og output.
Herefter kan man starte med en lille bid af logikken, fx plus og løse det. Når I har en funktion der kan lægge 2 tal sammen kan I så skrive kode der lader brugeren vælge de 2 tal, uden at I skal ændre på logikken i jeres plus funktion. Herefter kan I tilføje flere funktioner og tilpasse interaktionen med brugeren til at tillade flere funktioner.

## Produktkrav
- Koden skal have (mindst) 4 funktioner der kan tage 2 tal og udføre hhv. plus, minus, gange og division
- Brugeren kan vælge mellem funktionerne
- Brugeren kan vælge 2 tal der skal bruges som input til funktionerne
- Koden gør brugeren opmærksom på at de har valgt et ugyldigt input, såsom at have valgt at gange et tal og et bogstav.
- Når jeres IT Minds hjælper ikke kan få jeres kode til at lave en fejl har I fortjent en sodavand ;)
